---
layout: post
title: 苏堤夜游歌
date: 2022-11-02
tag: 杂感
---

---

<font size=1>苏堤夜游，见一长须者形容飘逸，与其坐谈诗法，直如拨云见日，顿开茅塞，惊其为天人，问居所，笑言此立足处乃其领筑，语罢化鸿而去。忽醒，竟为南柯一梦，感而记之。</font>

<br>

浟湙水光渐已收，不解时宜作夜游。  
浮天光华争得岸，杨柳一带分玉瓯。  
行半趑趄身何娇，抚膺且过望山桥。  
空山幽独两相望，月明历历风萧萧。  
坐中衣单欲不堪，迎面忽至须骖骖。  
沉如九皋鹤露坠，飘似晶宫绫四探。  
临如汪汪万顷盖，清浊不辨谁可含。  
世味贵金不贵名，外泽内麄无需惊。  
相问一晚得几铢，对人播者有何呈？  
苏子文章焉记否，金石丝竹有何声？  
再欲携问急相催，仰天大笑唤我来。  
景阳潘陆恐不及，虽未廊庑犹造材。  
但有黼黻神来手，千年鳞羽一朝开。  
汝欲寻得个中法，无以学诗为赀业。  
意闲自得掌中轻，负重履冰诚多怯。  
怯则藻绘空堆车，云阻水滞意何如。  
若为纷纷曳绮縠，韩孟元白久不书。  
初似逡巡头顶壶，后当霆骇与风趋。  
兴来电光射秋雨，银龙抓月换骊珠。  
斗姥元君相接引，乞教莲儿一何愚。  
姑射冰雪为浮盏，婺女铺云立氍毹。  
初听此言先决眦，再听颌已不由坠。  
仙人杳眇玄之玄，烦以寻常人间类。  
人间至馐属八珍，硎发砉然出猩唇。  
非是烹技绝天下，只为争奇嚣凡尘。  
千里杂遝筵席开，识得滋味有几人。  
莼羹鲈脍诗之器，水精鸾刀诗之意。  
等闲物若等闲法，焉得悠远好天地。  
浮突甘自苦中师，莫耽龙肝凤髓腻。  
语罢伏身连拜遽，忙问何山有住处。  
一笑云泉平地起，化作孤鸿渺渺去。  
醒来茫茫浑不见，惟有东方天欲曙。  


<br>

